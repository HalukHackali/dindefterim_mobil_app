# **Peygamberler İnsanlar İçin En Güzel Örnektir**

Allahü Teala’nın emirleri, yasakları, mesajları insanlara yöneliktir. Diğer bir ifade ile vahyin muhatabı insanlardır.

Bu mesajları insanlara en iyi yine bir insan açıklayabilir. Bir insan, başka bir insanı anlayabilir, sevincini üzüntüsünü paylaşabilir, onunla kolay iletişim kurup derdini paylaşabilir, yaşamıyla ona örnek olabilir. Bu yüzden peygamberler insanlardan seçilmişlerdir. Dolayısıyla peygamberler gerek sözleriyle gerek davranışlarıyla insanlar için en güzel örnektir.

Çevremizde çalışkanlılığıyla, yetenekleriyle, başarılarıyla, güzel ahlakıyla örnek alabileceğimiz kişiler olabilir. Ancak peygamberler hariç her insanın hatalı, kusurlu yönleri vardır. Peygamberler ise günahsız insanlardır ve onlar Allah’tan vahiy alırlar.

Tarih boyunca yaşamış bütün peygamberler güzel ahlaki davranışlarıyla insanlara örnek olmuşlar, sevginin dilini kullanarak gönüllere hitap etmişlerdir.

Adalet, merhamet, hoşgörü, yardımseverlik, doğruluk, dürüstlük, sabır, cesaret, temiz olma, bilgiye önem verme vb. birçok ahlaki davranışı hayatlarında en iyi şekilde yaşayarak diğer insanların da bu davranışları benimseyip uygulamalarına vesile olmuşlardır.

Yüce Rabbimiz eğer insanlara peygamber göndermeseydi, insanlar akılları vasıtasıyla Allah’ın varlığını kavrasalar bile O’nu yeterince tanıyamaz, O’nun mesajlarını, emirlerini ve O’na nasıl ibadet edileceğini bilemezlerdi.
