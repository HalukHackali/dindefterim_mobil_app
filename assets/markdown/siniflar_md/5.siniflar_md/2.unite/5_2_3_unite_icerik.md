# Kültürümüzde Ramazan ve Oruç
<!--
*   [Kavramlar](Kavramlar)
    *   [Rahman](Rahman)
    *   [Rahim](Rahim)
    *   [Kadir](Kadir)
    *   [İlim](İlim)
    *   [Samet](Samet)
    *   [İhlas](İhlas)
--> 

> - **Mukabele**
> - **Mahya**
> - **Diş Kirası**
> - **Tekne Orucu**
> - **Hatim**

Müslümanlar tarih boyunca Ramazan ayına çok önem vermişlerdir. Bu ayı en güzel şekilde değerlendirmeye 
çalışmışlardır. Toplumumuzda da bu mübarek aya büyük önem verilir. 
Kültürümüzde Ramazan ve oruçla ilgili pek çok güzel gelenek vardır.

Ramazan kendini daha yaklaşırken hissettirir. Bu ay yaklaşınca evlerde Ramazan hazırlıkları başlar. 
Bu mübarek ayda mukabele okuyacak kimseler planlamalarını yaparlar. İftar ve sahur sofraları için alış-verişler yapılır. 
Ev hanımları bu aya özgü yiyecekleri elbirliği ile hazırlar. Bu ayda daha rahat oruç tutabilmek için günlük
hayatın akışında bazı değişiklikler yapılır.

Ülkemizde Ramazan bir yıl boyunca beklenen bir dost gibi karşılanır. Onun gelişinden duyulan mutluluk her yerde hissedilir. 
Ramazan, iki minare arasına asılan **“Hoş geldin on bir ayın sultanı”, “Hoş geldin Ramazan”** 
gibi ışıklı yazılarla bir misafir gibi karşılanır. Bu ışıklı yazılara **mahya** adı verilir. Mahyalar, Müslümanlara
Ramazan’ın gündüzünün de gecesinin de değerlendirilmesi gerektiğini hatırlatır.
İlk Ramazan davuluyla sahura kalkmak çok farklı bir duygudur. On bir ay boyunca
alışılan düzenin değişmesi ve gecenin bir yarısı ailenin sahur sofrasında toplanması sadece Ramazan’a özgü bir ayrıcalıktır.

Ramazan’ın başlamasıyla birlikte Müslümanlar bir araya gelip mukabeleyle
Kur’an okurlar. **Mukabele**, Kur’an’ı iyi okuyan kimselerin cemaate dönük olarak
Kur’an okuması, cemaatin de okunan ayetleri Mushaf’tan takip etmesine denir.
Mukabele günün her vaktinde olabilir. Hz. Peygamber de her yıl Ramazan ayında
Cebrail’le (a.s.) mukabele yapardı. Müslümanlar, Hz. Peygamberle başlayan bu güzel uygulamayı o 
günden bugüne kadar devam ettirmektedirler. Müminler Ramazan’ı sahurlarla, iftarlarla, sadaka, 
teravih ve mukabelelerle değerlendirirler. 

Oruç ayı Ramazan bu güzellikleriyle hem bizim manevi hayatımıza hem de toplumumuza farklı bir coşku katar.

Ramazan’ın coşkulu ve farklı manevi havası çocukları kendisine çeker. Onlar da
oruç tutmak isterler. Oysa yaşları çok küçük olduğu için henüz oruç tutmak onlara
farz değildir. Ama çocuklar büyüdüklerini göstermek için oruç tutmaya hevesli olurlar. 
Çocuklar Ramazan’ın coşkusundan mahrum kalmasınlar diye geleneğimizde **“tekne orucu”** denilen bir alıştırma orucu
tutarlar. Sahura kalkan küçükler öğle vakti yemeklerini yedikten sonra iftara kadar oruçlarına 
kaldıkları yerden devam ederler. Böylece küçükler hem oruç ibadetiyle tanışmış hem de Ramazan 
iklimine katılmış olurlar.

Toplumumuzda bugün olduğu gibi geçmişte de Ramazan ayına özgü birçok gelenek vardı. 
Osmanlı döneminde iftar sofralarına çok önem verilirdi. Gelen misafirler Allah’ın (c.c.) lütfu olarak 
görülür ve onları ağırlamak için canla başla hizmet edilirdi. Geçmişte iftar
sofrası misafirlerine verilen değeri göstermek üzere **diş kirası** adıyla bir
hediye verilirdi. Diş kirasıyla misafirlere **“Siz bizim sevap kazanmamıza
vesile oldunuz. Dişlerinizi yordunuz. Biz de size teşekkür olarak diş kirası
vermek istiyoruz.”** demiş olurlardı. Bu gelenek kültürümüzde misafire ve Ramazana verilen değerin en 
güzel örneklerinden biridir.

Toplumumuzda peygamber sevgisi çok güçlüdür. İnsanlar Hz. Muhammed’e
(s.a.v.) duydukları derin saygı ve sevgi nedeniyle çocuklarına Mehmet, Ahmet,
Mahmut isimlerini verirler. Dinini, vatanını korusun diye kınalayıp gönderdikleri
askerlerine bu yüzden Mehmetçik derler. Bu sevgi nedeniyle Hz. Muhammed’den
(s.a.v.) kalan hatıralara hürmet gösterirler. Bu sevgi ve hürmetin bir yansıması olarak Ramazan 
aylarında Müslümanlar İstanbul Fatih’te bulunan **Hırka-i Şerif Camiine** giderler. 
Bu camide Hz. Muhammed’in (s.a.v.) hırkası bulunmaktadır. Böylece
Medine’ye gidemeyen Müslümanlar Hırka-i Şerifi ziyaret ederek teselli bulurlar. Bu
gelenek Osmanlı döneminden bugüne kadar devam etmektedir.

> ## **Osmanlı’da Bir Ramazan Geleneği**
> Esnaftan veresiye alışveriş yapanların borçlarının yazıldığı deftere veresiye defteri denir.
Osmanlı döneminde Ramazan günlerinde pek çok zengin, hiç tanımadığı semtlerde
bakkal, manav dükkânlarına gider, esnaftan veresiye defterlerini çıkarmalarını isterlerdi.
Defterin sayfalarının rastgele bir bölümünün borçlarını hesaplattırdıktan sonra o sayfaları
yırtar ve o kimselerin borçlarını öderlerdi. Dükkân sahibine **“Bu borçları silin! Allah kabul etsin!”** diyerek, kendilerini tanıtmadan oradan ayrılırlardı.  Bu şekilde borcu ödenen kişi, borcunu ödeyenin kim olduğunu bilmez; borcu sildiren kişi de kimi borçtan kurtardığını bilmezdi.