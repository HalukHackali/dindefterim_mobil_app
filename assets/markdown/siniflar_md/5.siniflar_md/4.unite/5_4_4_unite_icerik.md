# Bir Dede Olarak Hz.Muhammed


• Hz. Muhammed (s.a.v.) torunlarına şefkat ve merhametle yaklaşırdı. Onların ihtiyaçlarıyla yakından ilgilenirdi.

• Torunları dünyaya geldiğinde onlara güzel isimler koymuş, onlar için akika kurbanı kesmiş ve sadaka vermiştir.• Büyüdüklerinde onlarla şakalaşmış, oyunlar oynamıştır. Hastalandıklarında onları ziyaret etmiştir.

• Hz. Muhammed (s.a.v.) torunu Ümâme kucağında olduğu hâlde namaz kılardı. Ayağa kalktığı zaman onu kucağına alır, secdeye vardığında bırakırdı. Bazen, Hz. Muhammed (s.a.v.) secdeye gidince torunları Hz. Hasan (r.a.) ve Hz. Hüseyin (r.a.) de gelip sırtına binerlerdi. Peygamberimiz secdeden kalkarken onları yumuşak bir şekilde alıp yere bırakırdı. Secdeye gidince onlar yine sırtına binerlerdi. Bu durum, namaz bitene kadar bu şekilde devam ederdi. Namaz bitince Hz. Muhammed (s.a.v.) onlara hiç kızmadan kucaklar ve dizlerine oturturdu.

• Peygamberimiz torunlarını kucağına alır, onları öper ve onlarla oynardı. Yine bir gün torununu kucağına alıp öpüyor ve onunla oynuyordu. O sırada Akra’ b. Hâbis et-Temîmî isimli bir sahabi onları izliyordu. Dede ile torunu arasındaki bu duruma şaşırarak “Benim on çocuğum var ama hiçbirini öpmedim.” dedi. Hz. Muhammed (s.a.v.) bunun üzerine “Allah senin kalbinden merhamet duygusunu söküp almışsa, ben ne yapayım? Merhamet etmeyene merhamet edilmez!” buyurdu.

• Hz. Muhammed (s.a.v.) sadece torunlarına değil bütün çocuklara sevgiyle yaklaşır ve onların da sevgisini kazanırdı. Çocuklara da selam verir, hastalandıklarında onları ziyaret ederdi.
