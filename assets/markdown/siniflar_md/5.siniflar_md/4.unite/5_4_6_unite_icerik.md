# Hz.Hasan ve Hz.Hüseyin


Hz. Hasan (r.a.) ve Hz. Hüseyin (r.a.), Peygamber Efendimizin torunlarıdır. Babaları Hz. Ali (r.a.), anneleri ise Hz. Muhammed’in (s.a.v.) en küçük kızı Hz. Fatıma’dır (r.a.). 

Peygamberimiz torunlarına iyilik ve güzellik anlamlarına gelen **Hasan** ve **Hüseyin** isimlerini vermiştir. Torunlarının kulağına ezan okumuş, onlara kavuşmanın sevinciyle Allah’a (c.c.) şükretmek için kurban kestirmiştir. İki kardeş de dedeleri Hz. Muhammed’in (s.a.v.) terbiyesinde büyümüşlerdir. Peygamberimiz torunlarıyla yakından ilgilenmiş, onları yanlış yaptıklarında uyarmış ve onlara doğru olanı yapmaları için öğüt vermiştir. Onlar da dedelerinin öğütlerini, davranışlarını kendilerine örnek almışlar ve toplumda erdemli bireyler haline gelmişlerdir.

Hz. Hasan (r.a.) ve Hz. Hüseyin (r.a.) fizik ve ahlak olarak dedelerine çok benzerdi. Çok cömert ve takva sahibiydiler. Hz. Hasan (r.a.) hayır yapmayı çok severdi. Bir avuç yiyeceği varsa yarısını dağıtırdı. Hz. Hasan’a (r.a.) **“Güzel ahlak nedir?”** diye sorulduğunda o; **“Doğru söz, isteyene vermek, sıla-i rahim, komşu hakkında utanmak, arkadaş hakkında riayet, misafire ikram ve nihayet bunların başında hayâdır.”** şeklinde cevap vermiştir.Peygamber Efendimiz **“Allah’ım, işte bunlar benim ehl-i beytimdir. Onların kirini gider ve onları tertemiz yap!”** diyerek torunları için dua etmiştir. Ayrıca onlar için **“Hasan ve Hüseyin cennet gençlerinin efendileridir. Hasan ile Hüseyin’i seven beni sevmiş olur; onlara buğz eden bana buğz etmiş olur.”** diyerek torunlarının sevilmesini ve örnek alınmasını Müslümanlara öğütlemiştir.
