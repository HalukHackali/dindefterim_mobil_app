# **Umre ve Önemi**

Umre, sözlükte ziyaret etmek anlamına gelir. Dinî bir terim olarak ise umre, hac mevsiminin dışında istenilen bir vakitte ihrama girip tavaf ve sa’y ibadetini yaptıktan sonra tıraş olup ihramdan çıkarak yapılan bir ibadettir.

Umre yapmak isteyen kimseler mikat sınırında ihrama girer ve Mescid-i Haram’a gelir. Umre tavafı için niyet eder ve tavafını yerine getirir. İki rekâtlık tavaf namazını kıldıktan sonra Safa tepesine gider. Safa ve Merve tepeleri arasında sa’y ibadetini yerine getirir ve ardından tıraş olarak ihramdan çıkar. Böylece umre ibadetini tamamlamış olur. Yüce Allah, “Haccı da umreyi de Allah için tamamlayın...” buyurarak Müslümanlara umre yapmaları konusunda teşvikte bulunmuştur. Hz.Mu hammed (s.a.v.) de umre hakkında, “Hac ve umre yapanlar Allah’ın (c.c.) misafiridir. Onlardan bir şey isterlerse Allah onların istediklerine karşılık verir, af dilerlerse onları affeder.” sözleriyle Müslümanların umre sırasında yaptıkları duaların karşılıksız bırakılmayacağını ve günahların bağışlanmasına vesile olacağını ifade etmiştir.

Her Müslüman kutsal toprakları ziyaret etmek, Kâbe’nin karşısında namaz kılmak ve dua etmek ister. Hz. Muhammed’in (s.a.v.) yaşadığı topraklarda gezmek, namaz kıldığı yerlerde namaz kılmak, vahyin indirildiği mekânlarda Kur’an okumak Müslümanların en büyük hayalleri içerisinde yer alır. Hac ibadetini yerine getirme fırsatı bulamayan veya kutsal toprakları özleyen Müslümanlar, umre amacıyla bu güzel topraklara gider ve ziyaretlerini yerine getirir.

Umreye gidecek olan yakınlarımızı, gitmeden ziyaret etmek ve onlardan adımıza o güzel yerlerde dua etmelerini istemek de güzel davranışlar arasındadır. Nitekim Hz. Ömer (r.a.) umreye gitmek istediğini söylediğinde Hz. Muhammed (s.a.v.) de “Kardeşim! Duana bizi de ortak et ve bizi unutma!” diyerek dua isteğinde bulunmuştur. Umreden gelen kardeşlerimizi ziyaret etmek, onların güzel duygularını paylaşmak Müslümanların arasındaki bağın güçlenmesine vesile olur.
Hac ve umre ibadetlerini yerine getirmek için kutsal topraklara giden Müslümanlar Medine şehrine gider ve Mescid-i Nebî'de namaz kılarlar. Hz. Muhammed'in (s.a.v.) son on yılını geçirdiği ve kabrinin de bulunduğu bu şehirde önemli mekânları ziyaret ederler. Bu güzel yerleri görmenin mutluluğunu ve buradan ayrılacak olmanın hüznünü yaşarlar. Kendi ülkelerine döndükten sonra hayatlarına yeni bir başlangıç yaparak daha özenli bir yaşam sürmeye gayret ederler.


## Hac ve umre arasındaki beş fark

> Hac sadece yılın belirli günlerinde yapılır.

Umre hac günleri dışında her zaman yapılır.

---

> Hac yılda bir kez yapılır.

Umre bir yılda birden fazla yapılabilir.

---

> Hac farzdır.

Umre sünnettir.

---

> Haccın farzı üçtür. İhrama girmek, Kâbe’yi tavaf etmek ve Arafat’ta vakfe yapmak.

Umrenin şartı ikidir. İhrama girmek ve Kabe’yi tavaf etmek

---

> Hacda vakfe, şeytan taşlama ve kurban kesme vardır.

Umrede vakfe, şeytan taşlama ve kurban kesme yoktur.