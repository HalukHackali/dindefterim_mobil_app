# **Görülen ve Görülemeyen Varlıklar**

• Varlıklar alemi, gözle görülebilen (maddî) ve gözle görülemeyen (manevî) olmak üzere ikiye ayrılır.

• İnsan, hayvan, bitki, ağaç, taş, gök cisimleri, toprak, su maddi varlıklardandır.

• Melek, şeytan, cin, akıl, sevgi, merhamet, üzüntü vb ise manevi varlıklardandır.

• Melek, şeytan ve cin, gözümüzle göremediğimiz, ancak Allah tarafından Kur’an’da varlıkları bildirildiği için inandığımız varlıklardır.

**Kur’an’a Göre Cinler:** Cinler, melekler gibi gözle göremediğimiz varlıklardandır. Ancak cinler, insanlar gibi Allah’a inanıp ibadet etmek ve doğru davranışlar yapmakla yükümlüdürler. Hatta Peygamber Efendimiz İslam dinini cinlere de tebliğ etmiş, anlatmıştır.

**“Ben cinleri ve insanları, ancak bana ibadet etsinler diye yarattım.”** (Zâriyât suresi, 56. ayet)

Yüce Allah, cinleri yalın bir ateşten yaratmıştır. Onlar yaratılışları gereği çok hızlı hareket ederler. Ayrıca geleceği bilemezler.

**“Cini de yalın bir ateşten yarattı.”** (Rahman suresi, 15. ayet)

**Kur’an’a Göre Şeytan:** Gözümüzle göremediğimiz varlıklardan birisi de kötülüğün sembolü olan şeytandır. Yüce Allah, şeytanı da ateşten yaratmıştır. Şeytanın amacı insanı Allah’ın yolundan uzaklaştırmak, ibadetten alıkoymak ve kötü işler yapmaya yöneltmektir. Bunun için de insana vesvese verir, tuzak kurar, insanlar arasına fitne sokar. İnsan kötü bir fiil işlediğinde şeytan bunu ona güzel gösterir.

**Şeytanın Allah’a İsyanı:** Yüce Allah, ilk insan Hz. Adem’i yarattığı zaman ona akıl, irade gibi üstün vasıflar verdi. Sonra da meleklerin ve İblis’in (şeytanın atası) Adem’e secde etmesini (önünde saygıyla eğilmelerini) istedi. Melekler hemen emre uyup secde ettikleri halde İblis kendisini Adem’den üstün görüp secde etmekten vazgeçti. Böylelikle kibirlenerek Allah’ın emrine karşı geldi ve isyan edenlerden oldu. Kıyamete kadar da insanoğluna düşman olduğunu ilan etti.

**“Meleklere, ‘Adem’e secde edin.’ demiştik, hemen secde ettiler. Yalnız iblis diretti, kibirlendi, nankörlerden oldu.”** (Bakara suresi, 34. ayet)


### **Batıl İnançlar**

İslam dininin ilkelerine, akla ve bilime aykırı olan, doğru ve gerçek olmayan ve dinde varmış gibi kabul edilen inançlara batıl inanç ya da hurafe denir.


**Batıl İnançlar Nasıl Ortaya Çıkar:**

» Toplumda dinî konularda bilgisizliğin çok olması

» Dinin yanlış anlaşılıp yorumlanması

» İnsanların gelecek ile ilgili kaygıları

» İnsanların gizemli şeylere olan merakı

» Başka din ve kültürlere ait efsanelerin inanç dünyamıza etkisi

**Toplumda Yaygın Olan Bazı Batıl İnançlar:**

» Gece tırnak kesince ömrün kısalacağı inancı

» İki bayram arasında nikah kıymanın uğursuz olduğu inancı

» Türbelere çaput bağlandığında dileklerin gerçekleşeceği inancı

» Kara kedi görmenin uğursuz olduğu inancı

» 13 rakamının uğursuz olduğu inancı

» Ruh çağırma

» Sihir ve büyü yapma

» Falcılık yaparak gelecekten haber vermeye çalışma

**Batıl İnançlar İle İlgili Değerlendirme:**

» Batıl inançlar, İslam dininin temel inanç esaslarına aykırıdır. Çünkü bu hurafelerin temelinde Allah’tan başka varlıklardan yardım bekleme eğilimi vardır.

» İnancımıza göre yardım sadece Allah’tan beklenir.

» İnancımıza göre geleceği sadece Allah bilir, hurafelerle geleceği bilmek imkansızdır.

» Hasta olan bir insan hurafelere değil doktora yönelmeli, tedavi olduktan sonra da iyileşmek için Allah’tan yardım istemelidir.

» Toplumdaki bilgisiz insanlar, hurafeler yoluyla kaydırılmakta, sömürülmektedir.

**Batıl İnançlardan Korunmak İçin Yapılması Gerekenler:**

» Eğitim-öğretime önem verilmeli, insanlar cahillikten kurtarılmalıdır.

» Toplumda dinî eğitim yaygınlaştırılmalıdır.

» İnsanlar kulaktan dolma bilgilere değil, araştırmaya, okumaya yönlendirilmelidir.

» Kur’an’a ve Peygamberimizin sünnetine bağlı kalınmalıdır.
