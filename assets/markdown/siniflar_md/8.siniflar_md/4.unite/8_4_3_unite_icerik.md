# **Hz. Muhammed’in (s.a.v.) İstişareye Önem Vermesi**

• İstişare (danışma); bir iş için bilgi veya yol-yöntem sormak, danışmak, görüş almak, fikir alışverişinde bulunmak anlamlarına gelir. Peygamber Efendimiz bir konuyla ilgili karar vermeden önce uzman kişilere danışır, onlarla fikir alış verişinde bulunur ve “Her şeyi ben bilirim.” anlayışıyla hareket etmezdi. Nitekim sahabeden Ebu Hureyre “Resulullah’tan daha fazla arkadaşlarıyla istişare eden bir kimse görmedim.” diyerek Peygamberimizin danışmaya ne kadar önem verdiğini belirtmiştir.

## **Peygamberimizin hayatından istişare örnekleri;**

• Hz. Muhammed, kendisine ilk vahiy geldiğinde durumu eşi Hz. Hatice ile paylaşmış ve onun önerisiyle Varaka isimli din bilginiyle görüşmüş, istişare etmiştir.

• Hz. Ali, Peygamberimizin kızı Fatıma ile evlenmek istiyordu. Durumu Peygamberimize bildirdi. Bunun üzerine Peygamberimiz konuyla ilgili kızı Fatıma’ya ve diğer aile üyelerine danışmış ve yapılan istişare doğrultusunda karar vermiştir.

• Bedir savaşında arkadaşlarının görüşleri doğrultusunda ordunun konumunu değiştirmiştir. Bu savaşta sahabeden Hubab (r.a.), savaş öncesi Müslümanların mevzi aldığı yeri beğenmemişti. Daha sonra Peygamberimizin yanına gelerek “Ey Allah’ın resulü! Orduyu buraya Allah’ın emriyle mi getirdin, yoksa bir savaş taktiğiyle mi?” diye sordu. Peygamber Efendimiz “Savaş taktiğiyle.” diye cevap verince Hubab “Ey Allah’ın elçisi! Bedir köyünün en sonundaki kuyu etrafında mevzi alalım. Böylece putperestleri susuz bırakmış oluruz.” dedi. Peygamberimiz bu teklifi beğendi ve hemen ordunun konumu değiştirildi.

• Gatafan kabilesinin savaş tehdidinden kurtulmak için Medine’de yetişen hurmanın üçte ikisini vererek barış yapmak istemiş, ancak arkadaşlarının bunu uygun görmemesi üzerine vazgeçmiştir.

• Hendek savaşında, yapılan istişare sonucu Selman-ı Farisi’nin görüşü doğrultusunda şehrin (Medine) etrafına hendek kazılmıştır.

• Uhut savaşında savunma mı, meydan savaşı mı yapılacağı konusunda istişare etmiştir.» “…(Ey Peygamber) işlerinde onlarla fikir alışverişinde bulun…” (Âl-i İmran suresi, 159. ayet)

» “…Onların (müminlerin) işleri aralarında danışma iledir…” (Şûrâ suresi, 38. ayet)

» “Eğer bilmiyorsanız bilenlere sorunuz.” (Enbiya suresi, 7. ayet)

» “Danışan asla pişman olmaz.” Hz. Muhammed (s.a.v.)

» “Bir millet, işlerini danışma ile yürüttüğü sürece sıkıntıya düşmez.” Hz. Muhammed (s.a.v.)

» “Danışan dağları aşmış, danışmayan düz yolda şaşmış.” Atasözü
